U herinnert het zich vast nog : Vlaanderen in rep en roer nadat bekend raakte dat Bart De Wever een loketmedewerker verboden had een regenboog-T-shirt te dragen tijdens de werkuren . U herinnert zich vast ook nog de storm aan reacties die dit voorval ontketende , waarbij Bart De Wever discriminatie en zelfs fascisme verweten werd . ' Nog eventjes en hij staat te zwaaien op ' t schoon verdiep met een hakenkruis op zijn arm , ' kregen we te lezen op menig internetforum . Dat het zo ver moest komen . En zo gaat het wel vaker met dit soort debacles , omdat hiermee de vrije meningsuiting wordt ingeperkt , althans in de perceptie van de modale burger . Maar is het wel de taak van een ambtenaar om zijn mening en voorkeur tentoon te spreiden ? Eerst en vooral is het zinvol om na te gaan waarom Bart De Wever zijn loketmedewerker vroeg om de volgende dag liever een andere T-shirt aan te trekken . Een regenboog-T-shirt - eerder dan welke kleur ook - draagt immers een bepaalde mening uit , en dat is iets wat Bart De Wever liever niet ziet gebeuren in zijn stadsloket . Opnieuw moord en brand : ' Mag die man in godsnaam niet gewoon zijn wie hij is ? ' en ' Bart De Wever is dik , dus draagt hij toch ook een bepaalde mening uit ? ' . Natuurlijk mag die man zijn wie hij is , maar als ambtenaar van de stad Antwerpen wordt hij verondersteld neutraal te zijn . Hij draagt immers het imago uit van stad zonder opgelegde of verboden seksuele voorkeur , die bovendien ook seculier is . Bij de keuze voor een job als ambtenaar , weet hij dat eigenlijk van tevoren . En daarom is het logisch dat hij als ambtenaar beter voor een andere outfit kiest . Niet omdat de Stad Antwerpen iets tegen homo's heeft , maar omdat de stad ook heteroseksuele inwoners heeft die graag geholpen worden door een neutrale loketbediende . ' Het maakt me nu eens echt totaal niet uit door wat voor iemand ik geholpen word , als ik maar goed geholpen word . ' , is wat vervolgens uit Vlaanderens modale mond komt vloeien . En dat is waar , maar doet eigenlijk niet ter zake . Stel u de volgende situatie voor : een moslim komt aankloppen bij een Antwerps loket , en ziet daar een kruis aan de muur hangen . Het is niet ondenkbaar dat hij zich dan op voorhand al gediscrimineerd voelt . Hij hangt immers een andere godsdienst aan dan deze die in dit loket geëtaleerd wordt , en kan dus evenwel veronderstellen dat hij met minder toewijding geholpen zal worden dan een christen . Of de burger dan goed behandeld wordt of niet , maakt eigenlijk niet zo uit : zijn perceptie is , helaas , gekleurd . Uiteraard zal niet elke moslim zich minder voelen , en uiteraard zal de bediende de man niet noodzakelijk slechter behandelen omdat hij geen christen is . Maar de kans dat het wel zo loopt bestaat wel , en dat is voldoende om het kruis weg te halen . Elke burger moet immers gelijk behandeld worden , en mag ook niet de indruk krijgen dat dat om één of andere reden niet het geval zal zijn . Dit alles in beschouwing genomen , rijst de vraag wat voor kleding wel in aanmerking komt voor een neutraal stadsambtenaar . In het licht van deze zaak is het misschien geen slecht idee om voor een ambtenaarsuniform te pleiten . Op die manier kan er geen verwarring ontstaan omtrent de kwaliteit van de hulpverlening . We mogen immers ook niet vergeten dat het stadsloket geen doorsnede is van de bevolking , en dat ook niet hoeft te zijn . Het is en blijft een verzameling medewerkers die de inwoner van dienst hoort te zijn , op een neutrale manier . Dus hou voor de lieve vrede uw hoofddoek , regenboog-T-shirt of paternoster liever thuis , alstublieft , beste loketmedewerker .