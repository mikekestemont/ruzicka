Kiezen is verliezen winnen ! Het Belgisch onderwijs werd in het verleden vaak bekroond . Elk jaar stromen meer dan 80% van de leerlingen door naar een hogeschool of universiteit . Daar mogen we trots op zijn . Toch heeft minister Pascal Smet zijn bedenkingen bij het middelbaar onderwijs in zijn huidige vorm . Als het van minister Smet afhangt wordt het middelbaar onderwijs , zoals we het nu kennen , volledig omgegooid . De huidige onderverdeling tussen aso , tso , bso en kso wil hij afschaffen . Smet geeft de voorkeur aan twee of drie gemeenschappelijke jaren waarin de leerlingen zelf kunnen uitzoeken welke richting ze later uit willen . Alle vakken die in de vroegere onderverdelingen centraal stonden komen dan aan bod . De minister wil daardoor de leerlingen beter begeleiden in het maken van hun studiekeuzes . " Het is voor een elfjarige immers niet evident om op zo'n jonge leeftijd al zo'n levensbepalende keuze te maken . " Keuzes maken is inderdaad niet leuk . Maar ze worden er niet makkelijker op als je enkele jaren wacht . Keuzes horen bij het leven en een kind er nog een tijdje voor behoeden , lijkt me geen goede oplossing . Je kan ze er beter vroeg genoeg mee confronteren . Je leert immers uit je fouten en dat moeten kinderen leren beseffen . Het is toch geen ramp als je foute studiekeuze maakt ? Veel leerlingen beseffen pas in het midden van het schooljaar dat ze in de foute richting zitten en doen dan gewoon een jaartje over of proberen alsnog in te pikken in een andere richting . Het is begrijpelijk dat de minister daartegen wil optreden , maar voorkomen is beter dan genezen . Men zou kinderen meer moeten begeleiden in hun keuze , zodat ze beter kiezen en zich bewust zijn van wat ze kunnen en vooral van wat ze niet kunnen . Bovendien zijn verkeerde keuzes niet altijd de schuld van het kind . Ouders bepalen maar al te vaak wat het kind studeren moet onder het motto : " zo hoog mogelijk mikken en dan zien we wel waar we uitkomen . " Ze laten het kind in het aso-onderwijs beginnen om het uiteindelijk te laten eindigen in het bso-onderwijs . Niet alleen kinderen moeten dus beseffen wat ze al dan niet kunnen , maar ook de ouders . Soms slaan ze het advies van het CLB onterecht in de wind . De boodschap is : " luister naar je kind . " De sleutel tot een beter onderwijs ligt niet in een hervorming van het middelbaaronderwijs , maar in een betere begeleiding in het basis onderwijs , zodat de kinderen goed meekunnen en dus ook betere toekomstperspectieven hebben . Daardoor zullen ze ook sneller en doordachter een studiekeuze maken . Het systeem dat tegenwoordig wordt gehanteerd voor schoolbegeleiding in de lagere school is niet helemaal democratisch . Het aantal CLB-leerkrachten dat een basisschool ter beschikking krijgt , wordt berekend op het opleidingsniveau die de ouders van de schoolgaande kinderen genoten . Scholen die lager geplaatst zijn op de sociale ladder , krijgen dus automatisch meer faciliteiten om hun leerlingen te begeleiden . Op het eerste gezicht lijkt deze maatregel misschien gerechtvaardigd , maar is er dan geen sprake van positieve discriminatie ? Veel basisscholen stellen het momenteel zonder CLB-leerkracht en zijn niet in staat kinderen te helpen die niet kunnen volgen . Je zal in zo'n school maar een dyslectisch kind hebben zitten . Indien de overheid meer CLB-leerkrachten ter beschikking zou stellen , kan men niet alleen de kinderen beter begeleiden , maar hen ook beter sturen in hun keuzes . Bovendien los je het keuzeprobleem niet op door kinderen langer bij elkaar te houden . Veel kinderen weten voor hun elfde reeds wat ze precies willen studeren . Wil je hun keuze dan nog langer uitstellen ? Je laat een kind dat schrijnwerker wil worden toch geen Latijn volgen ? Deze hervorming zou dus veel kinderen op hun honger laten zitten . De minister's bedoeling is zeker niet slecht , maar de focus ligt volledig verkeerd . De vorm van het middelbaar onderwijs is net wat het Belgisch onderwijs zo uniek maakt . Daaraan sleutelen zou jammer zijn . Indien de minister de leerlingen toch in hun studiekeuzes wil stimuleren , brengt een betere afstemming van het basis onderwijs op het middelbaar onderwijs soelaas .